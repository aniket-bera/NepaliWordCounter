खानै छोड्नुभो।
 ठाडै सुकेर जानुभो।
सबैलाई ख्वाइसकेर उब्रियो भने खानुहुन्थ्यो।
 उब्रेन भने ‘आज मेरो बर्त’ भन्नुहुन्थ्यो।
 आइतबार सूर्यको।
 सोमबार शिवको।
 मंगलबार गणेशको।
 हरेक बारका इष्टदेव छन्।
 तेसमाथि कैले एकादशी।
 कैले प्रदोष।
 भँडारमा सर्दाम र भान्सामा खाने नभएपछि आमाको बर्त हुन्थ्यो।
 भन्नुहुन्थ्यो, ‘अर्को जुनी यस्तो नहोस्।
’
‘भो तेरो नयाँ नेपाल आयो नापेर! मेरो अर्को जुनीमा आउँछ!’
‘यै जुनीमा नआए म तपैंको छोरै हुइनँ।
 आमा, नयाँ नेपाल तपैंको यै जुनीमा आउँछ।
 नयाँ नेपाल आएपछि तपाईंको कायाकल्प हुन्छ।
’
हेर्दाहेर्दै आमा पटक्कै नखाने हुनुभो।
 गाँस थिएन।
 बास थिएन।
 उपचार थिएन।
‘आमा बोल्नुस् न!’
आमा बोल्नुहुन्न।
‘बोल्नुस् न आमा बोल्नुस्।
’
आमा सकीनसकी बोल्नुभो, ‘म बोलेर के, नबोलेर के? मेरो कुरा कल्ले सुन्छ र! मैले किन बिनसित्ति बोली खेर फाल्नु?’
•
बा कांग्रेस हुनुहुन्थ्यो।
 माओवादीले मारे।
 हाम्रो घरजग्गा लुटे।
 बस्तुभाउ काटेर खाए।
 अन्नपात, लत्ताकपडा लगे।
 हाम्रो बनिबास भो।
 हामी माग्ने भयौं।
बाले मेरी सौतेनी जेठी आमालाई उहिल्यै अलिअलि खेतबारी दिएर भिन्नु गराइदिनुभाथ्यो।
 सौतेनी दाजु दारा किटेर भन्थ्यो, ‘यो बाउ भन्नेले हाम्लाई दिनु दुःख दियो।
 मेरी आमालाई घरबाट निकाल्यो।
 अंशमा मार्‍यो।
 अन्याय गर्‍यो।
 यस पातकी बूढोलाई मैले जान्या छ!’
माओवादीको भर्ती खुलेपछि ऊ तेता लाग्यो।
 बालाई मारेको एक महिनापछि शाहीसेनाले उसलाई र गाँउका अरू सात जानालाई मारे।
आफन्तले यशगान गरे- कटुवालकी बुहारी कस्ती लच्छिनकी! पैले ससुरो टोकी! पछि पोइ! अनि भाउजूले आफैंलाई टोकी, भीरबाट हाम्फालेर मरी।
 भतिजी बिक्री भै।
 भतिजो इराकमा सेरियो।
शान्तिसम्झौता भयो।
 माओवादीले लुटेको सम्पत्ति फिर्ता गर्ने भए।
 उनीहरू बोलीका पक्का हुन्छन्।
 गर्छु भनेपछि गर्छन्।
 मार्छु भनेपछि मार्छन्।
 मैले पत्याएँ।
 माओवादीलाई भनेँ, ‘हाम्रो जग्गा फिर्ता देऊ।
’
उसले भन्यो, ‘हामीले तँलाई गाउँ नै फिर्ता दिएपछि त्यो नाथे जग्गाको के कुरा?’
‘के भनेको?’
उसले मलाई हाते बन्दुक ताकेर भन्यो, ‘यी यो भनेको? हामीले तँलाई गाउँ फिर्ता दियौं भनेको।
 गाउँमा आउने जाने छुट दियौं भनेको।
 आफ्नु गाउँ मुठ्याएर बस्।
 बढी बोलिस् भने तँ सालालाई…..।
’
•
मेरो तँ तँ भन्ने गरेका एक आँतको साथी सन्तेको पनि घरजग्गा लुटिएर उठीबास लागेको थियो।
 उसको यौटा खोरिया बारी थियो, माओवादीले पनि काम नलाग्ने भनेर बाँझै छोडेको।
 ऊ काठमान्डु बस्थ्यो।
 भेट्न गएँ।
 ठूलो मान्छे भको रछ।
 पालेपहरा राखेर ठूलो घरमा बस्दो रछ।
 गाउँ छोडेपछि अर्कै मान्छे भएछ।
 नाउँ पनि फेरेछ- सन्तेबाट सानुराजा।
उसको चालचलन र रवाफ देखेर मलाई तँ भन्ने आँट आएन।
 भनेँ, ‘मलाई तपैंको बाँझो बारी अधियाँमा कमाउन दिनुस्।
’
हाम्रा बिचल्लीका लामा कुरा भए।
 मैले उसलाई सधैं तपाईं भनेँ।
 उसले मलाई सधैं तँ भन्यो।
 अन्तमा भन्यो, ‘के उँभो लाग्छस् तेस्तो नाथे बारी कमाएर! भोकै मर्छस्।
 मसँग काम गर्न लाग्।
 उँभो लाग्छस्।
’
‘के काम?’
‘वारपार गर्ने काम।
’
‘के वारपार गर्ने?’
‘जे पनि।
’
‘जस्तो?’
”हात हतियार, ड्रग, स्म्याक, ब्राउन सुगर, गैंडाको खाक, कस्तुरीको बिना, बाघको हाड, भालुको पित्त, यार्सागुम्बा, जडिबुटी, डलर, रक्तचन्दन, जाली नोट, जाली पासपोर्ट, रातो पासपोर्ट, चेलीबेटी, चेलाबेटा, अपहरण, फिरौती।
 हामीसँग अनेक कारबार छन्।
 तँलाई जे मन लाग्छ, गर्।
 रोजेको दिन्छु,’ उसले एकसासमा भन्यो।
 उसको प्रत्येक शब्दले मेरो आङ सिरिङ-सिरिङ पार्‍यो।
सोधेँ, ‘जिउज्यानमा कत्तिको खतडा छ नि?’
‘जिउज्यानमा खतडा त छ।
 तर ज्यानमारा नै हाम्रा सहयोगी हुनाले खासै खतडा छैन।
’
‘को हुन् त ती?’
‘जससँग बन्दुक छ, यहाँदेखि संसारभरिका।
 जसले बन्दुकको बलले राज्य गरिरहेका छन्।
 हेर, संसारमा दुईथरि बन्दुकको शासन छ।
 एकथरि सरकारी बन्दुक।
 अर्कोथरि अनेक विद्रोही र अपराधी बन्दुक।
 जंगी, निजामती हाकिम-बडाहाकिम, पार्टीका हाकिम, बडाहाकिम नेता, मन्त्री, प्रधानमन्त्री हामीलाई सबैको आशीर्वाद छ।
 हामी उनीहरूकै काम गर्छौं।
 सबैले आफ्नो ज्यान, सीप र ओहोदाको लगानी र औकातअनुसार बाँडीचुँडी खान्छौं।
 सानातिना पकडा सकडा र कारवाही त हात्तीका देखाउने दाँत हुन्।
 मसँग लाग्।
 जुनी सप्रन्छ।
 तैंले मेरो ज्यान जोगाएको काँ बिर्सन्छु! तैंले गर्दा बाँचेँ, तस्करहरूको राजधानी काठमान्डु आएँ र यो मेलोमा लागेँ।
 यो तेरो देन हो।
 तँ पनि मजस्तै लखेटिएको मान्छे होस्।
 म तँलाई मद्दत गर्छु।
’
म अनकनाएको देखेर भन्यो, ‘मकहाँ एक साता बसेर मेरो चमत्कार हेर्।
 अनि तँलाई जे मन लाग्छ, गर्।
’
मैले एक साता उसको घरमा ‘गाउँबाट आएको नयाँ वेटर’ भएर दिनदिनै हुने रात्रिभोजमा साँझदेखि बिहान भाले बास्ने बेलासम्म काम गरेँ।
 मलाई कपाल काटेर र लुगा, जुत्ता फेरेर चिटिक्क पारे।
 वेटरको सोमत र हजुर, प्रभु र स्योस् को भाषा सिकाए।
 जंगी, निजामति र सबै राजनीतिक पार्टीका हाकिम, बडाहाकिम आउँथे।
 घरैमा यौटा भित्तामा सिनेमा हेर्ने चाँजो भएको ससानु पार्टी प्यालेस थियो।
 उनीहरू संसारका सबभन्दा महँगा मदिराका चुस्कीले रुसी माछाको फुल (क्याभियार), जापानको गाईको मासु (बिफ), नर्वेको माछा (साल्मन), बेलायतको दूधे बाछाको मासु (भिल) प्रतिबन्धित हरिनको सुकुटी र बँदेलका चौटा निल्थे।
 बम्बैको फिल्ममा नाच्ने गाउने भारत-सुन्दरीहरू ल्याएर पाँचतारे होटेलमा राख्थे र साथमा लिएर आउँथे।
 तिनका चुम्बनले आफ्ना ओठमुख चुठ्थे।
 ब्लु लेबल ह्विस्की, पाँचतारे ब्रान्डी, दुष्प्राप्य वाइनको मातमा निला सिनेमा हेर्थे र आफूहरू पनि निला पात्र बन्थे।
 रात्रिलीला सकेर मात्र दिवसलीलाको मेलोमा लाग्थे।
•
एक सातापछि मैले भनेँ, ‘हुजुरको बाँझो बारी अधियाँ कमाउन दिस्यो भने मलाई पुग्छ।
 अरू केही चाहिँदैन।
’
उसले भन्यो, ‘थुक्क बुद्धि! तँ गुको किरो।
 गुको किरो गुमा नै रमाउँछ ।
 त्यो खोरिया तँलाई सित्तै राजीनामा पास गर्दिन्छु।
 हे दुर्बद्धि, तैंले दुःख पाउँछस्।
 सहुन्जेल सही।
असह्य भएपछि मलाई सम्झेस्।
 तेरो लागि मेरो ढोका सधैं खुला छ।
 तैंले मेरो ज्यान बचाको बिर्सन सक्तिनँ।
’ उसले मलाई बाटोखर्च भनेर राम्रै रकम दियो।
 म हच्किएँ।
 उसले भन्यो, ‘यो देशमा ब्रह्मलुट छ।
 सरकारमा बस्नेले राज्य लुटिराका छन्।
 तेस्को बाछिटा मकहाँ पनि अलिअलि आइपुग्छ।
 तैंले धक मान्नुपर्दैन।
 लैजा।
’ मैले हात थापेँ।
 मलाई भाउन्न भो।
 थचक्क बसेँ।
 अनि उसको ज्यान बचाएको प्रसंग सम्झेँ।
मेरो सौतेनी दाजुले भन्यो, ‘हेर कान्छा, मलाई तँसँग क्यै रिसराग छैन।
 म तँलाई माया गर्छु।
 तेसैले भनेको, तँ घर नबस्, तँ मसँग माओवादीमा लाग्।
 सन्तेलाई पनि लगा।
 यो गाउँका होनहार केटा तिमीहरू नै हौ।
’
उसले माओवादीका धेरै भित्री कुरा बतायो।
 धेरै आस, त्रास देखायो।
 मैले सन्तेलाई दाजुले भनेका सबै कुरा भनेँ।
 ऊ र म भाग्यौं।
 म भरतपुरतिर लागेँ।
 सन्ते नाता छन् भनेर काठमान्डुतिर लाग्यो।
माओवादीले एकै रात मेरो बा र सन्तेको बासमेत हाम्रो गाउँका चार जनालाई मारे।
 सन्तेको र हाम्रो घरजग्गा कब्जा गरे।
 आमा, दुलही र बालबच्चा भरतपुरमा भाँडा माझेर गुजारा गर्न लाग्यौं।
 सन्तेको परिवार काठमान्डुतिर लाग्यो।
 माओवादीले घरजग्गा फिर्ता दिन्छ भनेपछि म गाउँ फर्कें।
 सन्ते फर्केन।
•
सानुराजा भएको सन्तेले बकस दिएको बारीको बाँझो फोरेँ।
 बाली लाएँ।
 अर्काको अधियाँ पालेको भैंसी मकहाँ दुई बेत ब्यायो।
 दुवै बेत पाडी पायो।
 मेरो भागमा यौटा पाडी आयो।
 सर्वस्व हरणपछि बल्लतल्ल सासको धन यौटी पाडी जोड्न सकेको थिएँ।
 त्यो ब्यायो।
 मोइ आफूले खाएर घिउ बेच्ने र यौटा बाख्री किन्ने सुर थियो।
 बाख्रीले जोर पाठा पाउन लागी भने अलि उँभो लागुँला कि भन्ने आस थियो।
 त्यै बेलामा आमाले खान छोड्नुभो।
 बोल्न छोड्नुभो।
 बसउठ गर्न पनि नसक्ने हुनुभो।
 आफन्तलाई देखाउन पनि अस्पताल लैजानै पर्‍यो।
अभर परेको देखेर गाउँका दयालुले मलाई यसरी छोपे जसरी दुवाली फर्काएर सुकाएको भँगालोमा माछा छोप्छन्।
 दयालुहरूले भने, ‘बेच्छस् भने एक रुपियाँसम्म दिउँला।
 हुन त तेरो भैंसी तीन मोहर जाने हो।
 मसँग त्योभन्दा बढी रकम छैन।
 तेरो आमाको दया लागेर किनिदिन लागेको हुँ।
’
मलाई थाहा थियो मेरो भैंसी घटीमा पनि पाँच मोहोर जाने हो।
 एक रुपियाँमा त्यो लैनु भैंसी बेचेर आमाको औषधी गर्न हिँडेँ।
 घर त राजधानीको झिलिमिलिनिरै थियो।
 तर तुइनमा त्रिशुली तरेर मात्रै बस चढ्ने बाटोमा पुगिन्थ्यो।
त्रिशुलीको डरलाग्दो भेल! पानीमा आँखा पर्‍यो कि कहाली लाग्थ्यो।
 आमालाई तुइनमा झुन्ड्याएर आँखा चिम्लिनुस् भनेँ।
 आफू पनि झुन्डिएँ।
 फलामको डोरीको भरले तर्न लाग्यौं।
यौटा हेलिकप्टर हामीमाथि उड्न लाग्यो।
 मैले देखेँ, त्यसमा पदको न्यानोले गजक्क फुलेर प्रधानमन्त्री बसेको छ।
 पदीय श्रीपेच लाएको फोटो भित्तामा टाँग्ने सोख पूरा गर्न भएका अनेकमध्ये ऊ पनि एक भित्ते प्रधानमन्त्री हो।
 ऊ श्री १००८ स्वामीको भैंसीपूजन महायज्ञको मार्क्सवादी उद्घाटन गरेर फर्केको छ।
 उसका साथमा पदीय चाँदतोडाको न्यानोले फुलेल मन्त्रीहरू छन्।
 तेस्तै अरू फुलेलहरू पनि साथमा छन्- राष्ट्र बैंक र योजना आयोगका बडाहाकिम, विश्व बैंक, एसियाली बैंक, संयुक्त राष्ट्र संघका बडाहाकिम, आइएनजिओ, एनजिओका उद्योग व्यवसायका बडाहाकिम।
तुइन तरुन्जेल मैले उनीहरूका कुरा सुनेँ।
 हामी निमुखालाई देखाउँदै ती देशीविदेशी सहयात्री सेवकहरूलाई उसले भन्यो, ‘हेर्नोस्, हामीहरूको देशको अवस्था यस्तो छ।
 हाम्रा जनताले त्रिशुली, कोसी, कर्णालीजस्ता नदी तुइनमा तर्नुपर्छ।
 यिनीहरू रोजगारी वा उपचारको लागि जान लागेका हुन्।
’
विदेशी बडाहाकिमहरूले भने, ‘त्यसैले त हामी छौं।
 हामी रिन दिन्छौं।
 धन दिन्छौं।
 तपाईं लिनोस्।
 आफू बन्नुहोस्।
 आफ्नालाई बनाउनोस्।
 हाम्रो जागिर खाइरहने मेलो बसाइराख्नोस्।
’
‘ठिक।
 प्रधानमन्त्रीले के गर्नुपर्छ?’
‘हेलिकप्टर चढेर उद्घाटन।
 देश विकासको लागि त्योभन्दा ठूलो अर्को काम हुन सक्तैन,’ हेलिकप्टर कम्पनी मालिकले भन्यो।
 सबै हेलिकप्टर कम्पनीमा जस्तै यस कम्पनीमा पनि हरेक प्रधानमन्त्री हुनेले पदेन हिस्सा पाउने बन्दोबस्त थियो।
‘त्यो त म दिनदिनै गरिरहेको छु।
 संविधानसभा छोडेर, संविधान बनाउने कस्ताकस्ता महत्वपूर्ण मिटिङ छोडेर गरिरहेको छु।
 तपाईंहरूले मलाई साथ दिइरहनुभएको छ।
 हा ! हा ! हा !’
सबैले खुसीले त्यसरी अट्टहास गरे जसरी नेपाली गणतन्त्रमा नेता हाँसेका छन्।
 म त्यसरी तर्सें जसरी जनता तर्सेका छन्।
‘उद्घाटनको सबभन्दा महत्वपूर्ण कुरा के हो?’ भित्तेले सोध्यो।
दुई दर्जन पार्टीको सरकार थियो।
 पाँच दर्जन मन्त्री थिए।
 दुई सय मन्त्रीसरह खान्की खाने बडानेता थिए।
 उनीहरू दिनदिनै त्यसैगरी हेलिकप्टरमा उडेर उद्घाटन गर्थे।
 भित्तेको उपप्रधानले भन्यो, ‘देश विकासको प्रमुख सूचक हो उद्घाटनमा प्रमुख व्यक्तिलाई लाइने मालाको वजन।
’
सबै देशीविदेशीले त्यस महावाणीमा सहमति जनाए।
 निकै दसकदेखि उनीहरू सबैको सदिच्छा, सहयोग नेपालको विकास उद्घाटनमा लाइने मालाको वजनले गरिरहेको थियो।
<br />
‘चवालिस किलो।
’
‘यो अहिलेसम्मको सबभन्दा वजनदार होइन त?’ भित्तेले गद्गद् भएर सोध्यो।
‘हो।
’
यसअघिको भित्तेले पाएको सबभन्दा ठूलो मालाको वजन बाइस किलो मात्र थियो!
फलामे डन्डीको अन्डाकार चूरोलाई एक हात मोटो फूलैफूलले ढाकेर ठूलो माला बनाएको थियो।
 मान्छेभन्दा अग्लो र टेवा लाएर ठड्याएको त्यस मालाको बीचमा कार्टून जस्तो उभिएको उभिएकोको र मुसुक्क हाँसेको भित्ते प्रधानमन्त्रीको तस्विर भोलिपल्ट छापाको मुख्य समाचार भयो।
 उसको टोली मालाको छेउमा उभिएर किच्च हाँस्दै आफैंलाई स्याबासी दिइरहेको थियो।
 हामी पारि पुग्यौं।
 हेलिकप्टर बाटो लाग्यो।
 डाक्टरले आमालाई जाँचेर भन्यो, ‘क्यान्सर!’
•
संविधानसभाको चुनाउ भएको दिन आमालाई अस्पताल हुल्नुपर्‍यो।
 भित्र अनेक उपचार चले।
 बाहिर अस्पतालको ढोकामा हामी पोलेको मकै बेचेर र होटेलको भाँडा माझेर गुजारा गर्न लाग्यौं।
 दुई वर्षमा बिसेक पार्छौँ भन्ने ग्यारेन्टी लिएका थिए ।
 दुई वर्ष बिते।
 बिसेक भएन।
 म्याद थप्दै गए।
 तीन वर्षपछि ठूलो अस्पतालमा लगेर अपरेसन गर्नुपर्छ भने।
 काठमान्डुको संविधानसभा जत्रो अस्पतालमा लगेर अर्धविचेत अवस्थाकी आमालाई सुताएँ।
 छ सयको हाराहारीमा एकसेएक डाक्टर, नर्स र सहायक रछन्।
नम्बर एक रछ डाक्टर दाहाल थरि।
 नम्बर दुई रछ कोइराला।
 नम्बर तीन रछ नेपाल।
 नम्बर चार रछ खनाल।
 अनि त केके थरि हुन् केके- भट्टराई, वैद्य, पौडेेल, देउवा, सिटौला, ओली, पोखरेल, यादव, गुप्ता, ठाकुर, महतो, महरा, श्रेष्ठ, यमी, घर्तीमगर, गुरुङ, महत, रिजाल, झा, सिंह आदि।
आमालाई अपरेसन गर्ने भनेर भित्र लगे।
अपरेसन गर्नुभन्दा पहिले आमाले सकीनसकी झिनो स्वरमा भन्नुभो, ‘मेरो रोग घाँटीमा छ, प्रभु।
 रोगले गर्दा म बोल्न नसक्ने भकी छु।
 मलाई बोल्ने सक्ने बनाइदेऊ।
 बोली फुकाउने विधान गरिदेऊ।
’
मूल डाक्टरले भन्यो, ‘रोगी भएर बढी बोल्ने होइन।
 हामीले जहाँ भन्छौं रोग त्यहीँ हुन्छ।
 जे भन्छौं रोग त्यही हुन्छ।
’
छुरी चले।
 आमाको घाँटीमा क्यान्सर थियो।
 पेटको अपरेसन गरेर पाठेघर मिल्काइदिए।
आमा हलचल गर्न छोड्नुभो।
डाक्टरहरू अमर हुने मेलोमा लागे।
•
म सानुराजाकहाँ गएँ।
 उसको गोडामा छाँद हालेर भनेँ, ‘प्रभू, म हजुरको शरणमा आएँ।
’<br />
किशोर :  छ नि , त्यै छुल्याहा कनकसिंह ।
 सा...ले हुँदै नभएको कुरा हाकिमलाई सुनाउँछ मेरो बारेमा ।
 अनि हाकिम जहिलेपनि मसँग आगो ।
 हेर् न शिव, त्यो एकोहोरे हाकिमको आजको राशिफल पनि “ शत्रु पराजय हुने” भन्ने रै'छ ।
 ल भन् त, आजको मेरो एक्लो राशिफलले ती दुई शत्रुमाथि विजय प्राप्त गर्ला त?
शिव : ए किशोर ! हिजोको मेरो राशिफलमा के लेखिएकोछ, थाहा छ? पुराना साथीसँग भेटहुने ।
 भयो पनि।
 शिवमन्दिरमा पुराना साथीसंग भेट भयो ।
 मेरी श्रीमती छक्क परिन्, कस्ता जान्ने ज्योतिषी भनेर ।
 मचाहीँ छक्क परिनँ ।
 मेरै धनु राशिका अरू कुनै साथीको पनि पुराना साथीसँग भेट भएन ।
 मैले भने नि! मेरा जुन पुराना साथीसंग भेट भएको थियो, तिनको राशि नै अर्कै ।
 उनको तुला ।
 तुला राशिमा पुराना साथीसँग भेट हुने कुनै उल्लेख थिएन ।
हेर किशोर! ज्योतिषीहरूको विद्यानै शव्दजाल फ्याँक्ने हो , मिलोस् कि नमिलोस् ।
 सुन् , एउटा ज्योतिषीको कथा ।
म बाह्र वर्ष हुँदाको एउटा रमाइलो घटना अझै ताजा छ ।
 एक दिन त्यस्तै दिउँसोको एक बजेको थियो होला, गेरुवस्त्र लगाएको एउटा जटाधारी जोगी भासिएको स्वरमा अलक निरन्जन भन्दै हाम्रो घरको पिडीमा आएर थचक्क बस्यो अनि पिडीकै खम्बालाई अंगालो हालेर खुइय्य गर्दै खम्बामै टाउको अड्यायो ।
 मेरो बाले बोल्नुभन्दा पहिल्यै जोगीले सकिनसकी बोल्यो – “घरधनी बाबु ! हिजोदेखि यो पेटमा चाइमाइ केही चारो परेको छैन ।
 लौ न केही खाऊँ” ।
 मेरे बा जोगी संन्यासी भनेपछि मानभाउ गरिहाल्ने ।
 आमालाई अह्राई हाल्नुभयो – “ए शिवकी आमा ! मोहीमा सख्खर हालेर एक ठूलो गिलास झट्टै ल्याइहाल् ।
 दूध पनि तताई हाल ।
 गुरुलाइ दूध चिउरा केरा ख्वाई हाल्नुपर्यो।
"
मोही खाई सकेपछि जोगीका आंखा ताजा र झरिला देखिए ।
 बाले गुन्द्रीमाथि राडी ओछ्याउनु भयो र जोगीलाई आरामसंग बस्न अनुरोध गर्नुभयो।
 दूध चिउरा केरा पनि आइपुग्यो।
 दूधमा बालेनै चिउरा हाल्नुभयो र बोक्रा छोडाएर पांच कोसा मालभोग केरा दूध चिउरामै हालिदिनु भयो।
  जोगीले पनि दूध चिउरा केरा मुछेर मज्जासंग खायो ।
 खाईसकेपछि  ओम् भन्दै ढ्याउऽऽ  डकारेर मुख चठ्यो अनि  “घरधनी बाबु ! चाइमाइ एकछिन पल्टन्छु है” भनेर आफ्नो कुटुरोलाइ शिरान बनाई सुत्यो ।
 जोगी चार बजेतिर बिउझ्यो अनि उठेर बस्यो ।
 बाले कुरा कोट्याउदै सोध्नुभयो :  गुरु ! तपाईले कहिलेदेखि संन्यास ग्रहण गर्नु भयो ?
“घरधनी बाबु ! म संन्यासी भएको चाइमाइ तीन वर्ष भयो ।
  कति मायामोहको जंजालमा अल्झी रहनु भनेर चाइमाइ मन बिरत्तिएर आयो अनि सबै सांसारिक मायामोह त्यागेर संन्यासी भएँ” जोगीले भन्यो ।
“गुरू तेसोभए तपाईको घर कहाँ हो र घरमा को को छन् ?”  बाले सोध्नुभयो ।
“घरधनी बाबु ! चाइमाइ मेरो घर पूर्व २ नं. मा छ ।
 तीनभाई छोरा र चाइमाइ दुईबहिनी छोरी छन् ।
 अनि मेरी बुडी पनि छ... भन्छु भन्न त... चाइमाइ तीन वर्षदेखि मरेबांचेको केही थहा छैन” जोगीले तरक्क आंसु चुहाएर भन्यो ।
“संन्यासी हुनुअघि के गर्नु हुन्थ्यो त गुरु ?” बाले सोध्नु भयो ।
“घरधनी बाबु ! चाइमाइ म ज्योतिषी हूं ।
 बनारसमा चाइमाइ ज्योतिषशास्त्रबमा आचार्य गरेको मान्छे ।
 गाउंघरमा चाइमाइ आफ्ना संतानको राशिफल हेरिदे, जन्मकुण्डली बनाइदे, ग्रहदशा हेरिदे भनेर आमाबाबु आइरहन्थे ।
 राम्रै थियो” जोगीले भन्यो ।
“गुरु ! तपाई त ज्योतिषी पनि हुनुहुदोरैछ ।
 मेरो छोरो शिव बाह्र वर्षको भइसक्यो र पनि जन्मकुण्डली बनाएको छैन ।
 ग्रहदशा हेराएको पनि छैन ।
 अब यो सबै काम गरिदिने तपाईको जिम्मा ।
 मेरो घरमा तपाई मन लागुन्जेल बस्नुहोला”  बाले जोगीलाई भन्नुभयो ।
“घरधनी बाबु ! चाइमाइ यो जोगी एकै ठाउंमा त के बसिरहन्थ्यो ।
 भोलिदेखि चाइमाइ म तपाईको छोराको जन्मकुण्डली बनाउने र ग्रहदशा हेर्ने काम शुरु ग्रिहाल्छु” जोगीले भन्यो ।
भेलिपल्ट देखि मेरो जन्मकुण्डली बनाउने र ग्रहदशा हेर्ने काम शुरु भयो ।
 जन्मकुण्डली बनाउदै जांदा र ग्रहदशा हेर्दै जांदा एकाएक जोगीले बरर्र आंखाबाट आंसु झार्दै रुन्चे ओठ हल्लाउन थालिहाल्यो ।
 जोगी रोएको देखेर मेरो बाको ओठतालुनै सुकेर आएछ ।
 जोगीले बकिहाल्यो – “घरधनी बाबु ! चाइमाइ शिवको ठूलो खड्गो आउँदैछ ।
 चाइमाइ यो वर्षभित्रै आउदैछ” ।
 जोगी किन रोयो भनेर बाले बल्ल बझ्नु भएछ ।
 अनि त बा पनि रुन थाल्नुभयो ।
 बा रोएको देखेर आमा पनि रुन थाल्नुभयो ।
 बाआमाको म एक्लो छोरो।
 खपीनसक्नुको पीर त पर्ने नै भयो ।
 बाआमा रोएको देखेर म पनि रुन थालें ।
 चारजनाको या रुवाबासीले छिमेकीलाई पनि निम्त्यायो ।
 मान्छे जम्मा हुने भैगए ।
 एकछिन पछि बाले आंसु पुछ्तै सोध्नुभयो –“गुरु ! शिवको यो खडगो कसरी टर्छ त” ?
“टरिहाल्छ नि ।
 चाइमाइ पूजापाठ, शान्तिस्वस्ति गरेपछि खडगो तेसै टर्छ ।
 चाइमाइ पीर गर्नुपर्दैन ।
 मेरो त चाइमाइ मेरी बुढीले दिनकादिन कति खडगो काटती हो भनेर पो चाइमाइ आंसु झरेको ।
 बुहारीले चाइमाइ राम्रोसंग खान दिन्छन् दिदैनन् ? चाइमाइ छोराले लाउन दिन्छन् दिदैनन् ? यस्तै सम्झनाले चाइमाइ मन चरक्क  चिरिन्छ” भन्दै मायामोह त्यागेर हिँडेको जोगी भक्कानिएर रोयो ।
हामी केटाकेटीलाई त्यो जोगीको चाइमाइ थेगो सुन्दा खूब रमाइलो लाग्थ्यो ।
 अनि चाइमाइ जोगी भन्न थाल्यौं ।
 हाम्रो गाउंमा तेस्तै पचीस घरधुरी थिए ।
 चाइमाइ जोगी झण्डै एकमहिना जति हाम्रो गाउंमा बस्यो ।
 केटीहरुको चिना वा जन्मकुण्डली बनाउने चलन थिएन ।
 तर दसजना केटाहरुको जन्मकुण्डली बनायो र भविष्यमा कस्ले के गर्नुपर्छ भनेर राम्रोसंग अथ्र्यायो ।
 गाउंबाट बिदा हुने बेलामा नगद र जिन्सी आएको भेटीमा बोक्नसक्ने जति चिउरा र सख्खर राखेर बांकी जिन्सी गाउंकै साहुलाई बेच्यो ।
तर हेर किशोर ! त्यो ज्योतिषी जोगीले यी पनि धेरै बांच्छन् भनेका तीनजना केटा आठ वर्ष नपुग्दै बिते।
किशोर :  ए शिव ? तँ कताको म कताको ।
 कामको सिलसिलामा हाम्रो भेट भयो ।
 मिल्ने साथी पनि भयौं ।
 काठमाण्डूमा बसुन्जेल हाम्रो भेटघाट हुने नै भयो ।
 चाइमाइ जोगीको कथा सुनाइस् भने म पनि एउटा जोगीको विचित्र कथा सुनाउंछु , सुन् ।
पशुपतिको कैलाश डांडाको चौरमा एउटा जोगी सानु कुटी बनाएर बस्न थाल्यो ।
 गाउंका केही गंजडी केटाहरु गांजा खाने लोभले जोगीकहां गए ।
 जोगीले गजडी केटाहरुलाई सम्झाउंदै भन्यो – “बाबु हो ! म गांजा, सिगरेट, रक्सी, भांग, धतुरो. अफिम आदि कुनै पनि लागूपदार्थ खान्न ।
 यी खाने चीज पनि होइनन्, खानु पनि हुदैंन ।
 तपाईहरु पनि नखानोस् ।
 यो अनमोल जीवनलाई राम्रो राम्रो काममा लगाउनोस्।
"
गंजडी केटाहरु ‘यो त अर्कैखाले जोगी परेछ’ भन्दै फर्के ।
  गाउंका साथीभाई र मान्यजनहरुलाई पनि जोगीले भनेको कुरा सुनाए ।
 त्यसपछि गाउंका केही मान्यजनहरु जोगीकहां गए ।
 कुरा गर्दै जांदा यो कुनै चानचुने जोगी होइन रहेछ भन्ने निस्कर्षमा पुगे ।
 मृदुभाषी, वाकपटुता र गहन अध्ययनको धनी यो जोगीको चर्चा सबैतिर हुनथाल्यो ।
 एकदिन वार्तालापकै सिलसिलामा एक सज्जनले सोधिहाले – “गुरु महाराज ! तपाई कहांदेखि आउनु भयो र संन्यास लिएको कति भयो ?"
जोगीले भन्न थाल्यो – “वाह्र वर्षको उमेरदेखिनै म जोगीसंन्यासीको संगतमा लागें ।
 उनीहरुबाटै मैले अर्ति, उपदेश र शिक्षा पाएको हूँ ।
 पछि गएर मैले आदरणीय, श्रध्देय एवम् परमपूज्य गुरुदेव बाल ब्रह्मचारी श्री १००८ स्वामी ज्ञानानन्द सागरजी महाराजबाट दीक्षा प्राप्त गरें ।
 परमपूज्य गरुदेवले मलाई पनि बाल ब्रह्मचारी श्री १००८ स्वामी सच्चिदानन्द सरस्वती जस्तो गरिमामय सम्मानबाट विभूषित गर्नुभयो ।
 आज आसामका भक्तजन र जनसमुदायले पनि मलाई यसरी नै चिन्दछन् ।
 अहिले म परमपूज्य गुरुदेवकै आज्ञा अनुसार देवादिदेव महादेवबाट संरक्षित यस पावनभूमि नेपालमा श्री पशुपतिनाथ भोलेबाबाको दर्शन गर्न आसामबाट आएको हूँ” ।
जोगीका भत्तहरु दिनप्रतिदिन बढन थाले ।
 भक्त भएका साहुमहाजनले त्यो साधारण कुटीलाइ सुविधासम्पन्न भव्य आश्रममा परिणत गरिदिए ।
 अव जनसाधारण र भक्तहरुको भीड  थाम्न नसकेर जोगीले समय निर्धारण गर्यो ।
 विहान ९ बजेदेखि १० बजेसम्म जम्मा एक घण्टा साधारण भक्त र सर्वसाधारणलाई धार्मिक प्रवचन दिनथाल्यो ।
 अरु गण्यमान्य र साहुमहाजनलाई भने तोकेको विशेष समयमा भेट दिनथाल्यो ।
 आश्रमको सम्पूर्ण देखभालका लागि थुप्रै चेलाचेली मध्येबाट तीन ओटी चेलीलाई मात्र चयन गर्यो ।
 आश्रमको गतिबिधि अव यिनै तीनटी चेलीको चांजोपांजोमा चल्नथाल्यो ।
बझिनस् के शिव ! एकदिनको कुरा हो ।
 म विहान घुम्नजांदा कैलाशडाडामा पुगें ।
 त्यस्तै सात बजेको थियो ।
 आश्रममा ठूलो भीडं देखें ।
 के को भीडं रहेछ भनेर हेर्दा त जोगीको मृत शरीर पो देखें ।
 चौबीसै घण्टा आश्रममा बस्ने जोगीकी ती खास तीनटी चेली छाति पिटिपिटी रोइरहेका थिए ।
 आंसु त अरुका आंखामा पनि थियो ।
 तर ती चेलीको हृदयविदारक विलाप अचम्मैको थियो ।
 पहिली चेली विलाप गर्दै थिई – “कहिल्यै नमर्ने गुरु आजै मर्नु भो।
"  दोस्री चेलीको विलाप त झन के भन्ने – “गुरुलाई मरेको कहिल्यै देखेको थिइन आजै देखें”, भनेर मुडंकीले छाति पिटतै थिइ ।
 तेस्री चेली पनि के कम थिइ – “गुरु कहिल्यै मर्दिन भन्नु हुन्थ्यो, आजै मर्नु भो, बेक्सीकै बानले मर्नु भो ।
”  भन्दै छाति पिटेर अघिल्ली दुई चेलीलाई आंखा तर्दै थिइ ।
प्रहरीटोलीले पनि जोगी कालगतिले मरेको हो कि भवितव्यले मरेको, हो जांचबुझ गर्नथाल्यो ।
 एकएक चिज हेर्नथाल्यो जोगीको दराज खोलेर हेर्दा नोटका बीटा फेला परे ।
 गन्दा १५ लाख रुपिँया रहेछ ।
 केही औषधि पनि फेला परे ।
 पढेर हेर्दा परिवार नियोजनका खाने चक्की रहेछन् ।
 एउटी चेलीले मुख खोलिहाली – “यो ओखती त गुरुले हामीलाई खान दिर्इ राख्नुहुन्थ्यो ।
 यो ओखती खाएपछि कुनै रोगब्याधि लाग्दैन, तिमीहरु सधैं निरोगी हुन्छौ भन्नुहन्थ्यो ।
 बुझ्नेहरु  मजासंग हांसे ।
 पाचकको गोली पनि भेटियो ।
 “यो ओखती गुरु आफै खानुहुन्थ्यो ।
 यो ओखती खाएपछि मर्नु पर्दैन भन्नुहुन्थ्यो, आजै मर्नु भो ।
 हामीलाई अनाथ टुहुरी बनाएर जानुभो” भन्दै तेश्री चेलीसंगै अरु चेली पनि विलाप गर्नथाले ।
 खोज्दै जांदा प्रहरीटोलीले केही कागजपत्र भेट्टायो ।
 पढदा एउटा शैक्षिक प्रमाणपत्र रहेछ ।
 टीकादत्त भट्टले संस्कृत साहित्यमा आचार्य उतीर्ण गरेको प्रमाणपत्र भएको पुष्टि भयो ।
 नागरिकताको प्रमाणपत्र पनि भेटियो ।
 यस प्रमाणपत्रमा अछाम जिल्लाको मंगलसेन बस्ने टीकादत्त भट्ट भनी उल्लेख गरेको रहेछ ।
 एकजना प्रहरीले दुबै प्रमाणपत्रको विवरण उपस्थित भीडलाई पढेर सुनायो ।
 भीडबाट दुईजना प्रहरीको अगाडि. आए ।
 “टीकादत्त भट्ट भन्ने मान्छेलाई हामी राम्ररी चिन्दछौं ।
 यो बदमास मान्छे हो ।
 यो चण्डालले मंगलसेनकी दुई सर्किनी केटीलाई बिगारेर बेपत्ता भएको हो ।
 बेपत्ता भएको पनि दस वर्ष भयो ।
 एउटी सर्किनी केटीको त गर्भ तुहाउदा ज्यानै गयो ।
 अर्कीले छोरो पाएर बसेकी छ ।
 यसको श्रीमती र दुई सन्तान पनि छन् ।
" अव शंका गर्ने ठाउँ नै रहेन ।
 यो जोगी भनाउँदो मान्छे भारत आसामको नभएर हाम्रै नेपालको अछाम जिल्लाको मंगलसेन निवासी रहेछ।
ए शिव! आजको राशिफलमा यो जोगी मर्छ भनी लेखिएको छ कि क्या हो? पत्ता लगाउनु यसको राशि।
शिव : “ए किशोर ! यहीं बत्तिसपुतलीमा एउटी माता बस्छिन् रे ।
 उनको नाम गोमती भट्टराई हो रे ।
 बहुत जान्ने हुन रे ।
 भूत, वर्तमान र भविष्य तीनै कालको कुरा जान्दछिन रे ।
 जाउं हामी पनि उनकहां ।
 सोधौं न आफ्ना कुरा ।
 हेरौं कत्तिको जान्दछिन् ।
किशोर : शिव ! देखिहालिस् बाल ब्रह्मचारी सच्चिदानन्द सरस्वतीको चर्तिकला ।
 अव माता गोमतीको चर्तिकला हेर्ने भए जाऊँ ।
दिन र समय मिलाएर किशोर र शिव दुवै माता गोमती कहां पुगे ।
 त्यस्तै १२, १३ जना अटाउने कोठा रहेछ ।
 माता चाहीं जालीदार कुर्सीमा बसेकी थिइन् ।
 सबैले देख्नेगरी दानपात्र लेखिएको एउटा खुत्रुके राखिएको थियो ।
 खुत्रुकेको सिसाभित्र हजारको नोटमात्र देखाइएको थियो ।
 किशोर र शिव पुग्दा त्याहां दुइजोडी दम्पति अ-आफ्ना बच्चाका साथमा र अरु तीनजना महिला थिए ।
पहिलो जोडीको श्रीमानले दुखेसो पोख्तै थियो – माता ! यो मेरो छोरो मात्र चार वर्षको भयो ।
 यति सानै उमेरमा यसलाई रक्तक्यान्सर भएछ ।
 नेपालमा उपचार हुन नसकेपछि बम्बइ लगें ।
 त्याहां पनि डाक्टरले निको पार्न सकेनन् ।
 फेरि यसलाई बैंकक लगें ।
 त्याहां पनि डाक्टरले हामीलाई निराशनै बनाए ।
 माता ! अव हामी तपाईकै शरणमा आएकाछौं ।
 खर्चको के कुरा भो र, छोरो निको भए हुन्थ्यो ।
" श्रीमतीले पनि गहभरी आंसु पारी श्रीमानको परिचय दिदै भनिन् - "माता ! मन्त्रीज्यूलाई त के भो र ।
 अरु पनि छोरा छन् ।
 मेरो त यत्ति एउटा छोरो हो ।
 यो गयो भने त म निसन्तान भैहाले नि ।
 बरु मेरो सबै सम्पति जाओस् तर छोरो निको होस् ।
 सम्पति भनेको आज जान्छ भोलि आउंछ ।
 छोरो त गा-गएै हुन्छ ।
 माता ! शरणको मरण नगरी दिनुहोला ।
"
श्रीमान श्रीमतीको बिलौना सुनी सकेपछि माता गोमतीले थालमा अलिकति चामल हालिन् र चोर औंलाले चामलका गेडा यताउति चलाइन् र एकछिन पछि भनिन्- "मन्त्रीज्यू ! मैले जोखाना हेर्दा देखिसकें ।
 तपाईले गरेको भाकलको त यहां पहाड नै भैसकेछ ।
 त्यसमा दक्षिणकाली माईलाइ कालो बोको भोग चढाउंछु भनेर भाकल गर्नुभएको रहेछ ।
 तर भाकल आजसम्म पूरा गर्नुभएनछ ।
 त्यसैले दक्षिणकाली माईको कोपभाजनमा तपाईको छोरो परेछ ।
 भाकल पूरा गरिहाल्नोस्, छोरो निको भइहाल्छ ।
"
मन्त्रीले पनि भने – "माता ! हामीले दक्षिणकाली माईलाइ कुनै भाकल गरेको सम्झना छैन ।
 गरेको भए पूरा गरी हाल्थ्यौं नि।
"
माता गोमतीले फेरि भनिन् -"मन्त्रीज्यू ! जोखाना हेर्दा मैले सबै कुरा देखिसकें ।
 तपाईको भाकलको यो पहाडले नै भन्छ –'म मन्त्री भइराखूँ' भनेर तपाईले देवीदेवतालाई म यो चढाउंछु त्यो चढाउंछु भन्दै कतिपल्ट हो कति, भाकल गर्नुभएछ ।
 सम्झना छ ? जनतामा गएर मलाई चुनाउमा जिताउनोस्, म तपाई जिल्लाबासीलाई बाटोघाटो बनाइदिन्छु, स्कूलकलेज खोलिदिन्छु, उद्योगधन्दा खोलिदिन्छु, बिजुलीपानी ल्याईदिन्छु,, अस्पताल बनाईदिन्छु ,  जिल्लाबासी तन्नेरीहरुलाई जागिर दिन्छु, अरु बेरोजगार युवाहरुलाई रोजगारको व्यवस्था गरिदिन्छु भनेर जनतालाई गरेको भाकलको छ सम्झना ? ल भन्नोस् मन्त्रीज्यू ! आजसम्म कतिवटा भाकल पूरा गर्नु भो ? जोखानाले भन्छ एउटा पनि छैन।
"
माता गोमतीको ब्यंग्य सुनेपछि मन्त्री दम्पति आफ्नो बाटो लागे ।
त्सपछि अर्को दम्पति अधि सर्यो र लोग्ने भन्न थाल्यो –"हजुर ! यो मेरो छोरो दिनकादिन दुब्लाउँदैछ ।
 राम्रोसंग खांदापनि खादैन ।
 जिङरिंग भइसक्यो ।
 सरकारी अस्पतालमा देखाएं ।
 डाक्टर भन्छ – दिशापिसाप जंचा, खकार जंचा, रगत जंचा, छातिको एक्स्रे गरा।
 कति लाग्छ भनी बुझेको त हजुर ! मेरो त सातो गयो ।
 तेत्रो पैसा म जाबो भरियाले कताबाट ल्याउनु ? बन्दहडताल भएको दिन भरियाले काम पनि पाउंदैन, भोकै बस्नुपर्छ ।
 धन्न यो मेरी जहानले दस घरको धन्दा गर्छे र पेट पलिराछौं ।
 अव यो मेरो छोरो हजुरकै शरणमा छ ।
 यो गरीबमाथि दया गर्नुहोला ।
"
माता गोमतीले जोखाना हेरिन् र भनिन् -"तिमीहरुले त दक्षिणकाली माईको भाकल पूरा गरेनछौ नि ।
 तेसैले माई रिसाएकी रैछन्।
"
भरियाकी जहानले भन्नथाली – "हजुर ! कति भो कति दक्षिणकाली माईको दर्शन गरुं र पूजा गरुं भनेको ।
 मनको धोको मनमै रह्यो, कहिल्यै पूरा भएन ।
 गरीबले त मनमै भाकल गर्यो बस्यो ।
 तेसैले हो कि छोरामाथि माई रिसाएकी।
"
माता गोमतीले भनिन् - "मनले जान्छु भन्नुनै भाकल हो ।
 लौ तिमीहरुले दक्षिणकाली माईलाई कालो बोक